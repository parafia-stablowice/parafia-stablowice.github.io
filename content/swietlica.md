---
title: "Świetlica środowiskowa"
description: " "
---

{{< image src="/images/2021_03_15_Info_002.jpg" >}}

### Historia Świetlicy Środowiskowej

Przy Parafii Świętego Andrzeja Apostoła we Wrocławiu funkcjonuje świetlica środowiskowa Andrzejówka. Powstała ona, tak jak Klub Seniora, w 2002 roku z inicjatywy Ks. Proboszcza Wincentego Tokarz oraz radnych z Rady Osiedla, między innymi panią Grażynę Kruczek i pana Tadeusza Wawrzyniaka. Świetlica jest organizacją pozarządową, finansowaną głównie przez Gminę Wrocław. Swoje istnienie zawdzięcza również naszemu Proboszczowi, który udostępnił pomieszczenia (3 salki, hol, kuchnię oraz łazienkę). W 2006 r. podczas wakacji, dzięki sponsorom, młodzież oraz kadra wychowawców przeprowadziła remont pomieszczeń świetlicy oraz Klubu Seniora. W 2009 r. rodzice podopiecznych zafundowali panele podłogowe do naszych salek. Natomiast w 2010 r. podczas wakacji wykonany został gruntowny remont łazienki.

### Działalność Świetlicy Środowiskowej

Na początku działalności świetlicy środowiskowej, czyli w 2002 r. braliśmy udział już w "Pikniku dla zdrowia", który był organizowany przez Fundację Hobbit na Partynicach. Uczestniczyliśmy w różnych zabawach, konkursach oraz imprezach okolicznościowych tj. Karnawał, Festyn Parafialny, turnieje piłki nożnej, "Aby Polska była Polską" z okazji upamiętnienia odzyskania niepodległości - 11 listopada oraz Wigilia.

{{< figure src="/images/img_sw_20130131_0000.png" class="image left">}}
20 stycznia 2003 r. odbył się Festiwal Piosenki Religijnej w Kobierzycach, w którym dzieci i młodzież z naszej świetlicy, pod kierownictwem Mirosławy Ciszek, brały udział - zajęły III miejsce oraz nagrodę publiczności. W marcu tego roku odbyła się wycieczka w góry na Ślężę. Braliśmy również czynny udział w konkursach, zabawie karnawałowej, dyskotece andrzejkowej, w Festynie Osiedlowych oraz Wieczorku Wigilijnym.

W 2004 r. podczas wakacji odbyły się rekolekcje w Zakopanem dla dzieci i młodzieży z naszej świetlicy. Druga grupa dzieci z naszej świetlicy pojechała na kolonie do Łeby, a pobyt ich został w całości dofinansowany ze środków uzyskanych z Festynu Parafialnego, który organizowany jest co roku w czerwcu. We wrześniu przemierzaliśmy szlaki górskie, a naszym celem był szczyt Śnieżnika. W grudniu wzięliśmy udział w konkursie plastycznym "Zło dobrem zwyciężaj - świat dobra w oczach dziecka", gdzie II miejsce zajęła Agnieszka J., jedna z naszych wychowanek. Młodzież z naszej placówki, pod kierunkiem ks. Jarosława Witoszyńskiego przygotowała inscenizację adwentową "Oczekiwanie na miłość". Rok 2004 zakończyliśmy dzieleniem się opłatkiem i wspólnym śpiewaniem kolęd podczas Wieczorku Wigilijnego.

Rok 2005 również wzbogacił nas w nowe doświadczenia. W marcu podczas wycieczki podziwialiśmy zimową aurę w Międzygórzu. W tym właśnie roku, 2 kwietnia zmarł Jan Paweł II, dlatego kilka dni później w naszej świetlicy odbył się konkurs na temat wiedzy o Papieżu Polaku. W kwietniu przygotowaliśmy dla rodzeństwa, rodziców, kolegów oraz uczniów i nauczycieli Szkoły Podstawowej nr 95 inscenizację "Kot w Butach" wg scenariusza Jana Brzechwy. W nagrodę pojechaliśmy z naszymi małymi aktorami na lody do centrum miasta. W czerwcu odbyła się druga wycieczka do Wambierzyc oraz na Szczeliniec Wielki. Pod koniec miesiąca znów pojechaliśmy z dzieciakami i młodzieżą na kolonie do Zakopanego. W sierpniu podczas "wakacji w świetlicy" wybraliśmy się do Ogrodu Botanicznego i do Zoologicznego. Odbyła się także trzydniowa wycieczka do Nowej Rudy, gdzie chodziliśmy po górach i zwiedziliśmy podziemną trasę turystyczną "Kopalnię węgla kamiennego". Dofinansowanie w całości otrzymaliśmy ze środków uzyskanych podczas corocznego Festynu Parafialnego. W listopadzie natomiast dostaliśmy zaproszenie do Szkoły Podstawowej nr 95 na audycję literacko-muzyczną "Świat baśni Andersena" przygotowaną przez nauczycieli oraz uczniów tejże szkoły. W grudniu pojechaliśmy na dwudniową wycieczkę do Marianówki. A przed świętami w gronie rówieśników, ks. Proboszcza, sponsorów i rodziców przeżywaliśmy czas Bożego Narodzenia podczas Spotkania Wigilijnego.

Na początku stycznia 2006 roku odbyły się w naszym kościele Jasełka, przygotowane przez młodzież pod kierownictwem ks. Jarosława Witoszyńskiego. Ferie zimowe w tymże roku finansowane były przez Urząd Gminy. Dzięki dofinansowaniu dzieci i młodzież mogły spędzić mile czas na lodowisku, w kinie, w kręgielni, na zabawie Karnawałowej oraz na nartach i sankach podczas wyjazdu do Rzeczki. Pod patronatem świetlicy środowiskowej ks. Jarosław Witoszyński organizował sobotnie wyjazdy na narty. W ramach Gminnego Programu Profilaktyki i Rozwiązywania Problemów Alkoholowych, w maju w świetlicy odbyło się spotkanie z panią pielęgniarką na temat zdrowego trybu życia, prawidłowego odżywiania i wpływu alkoholu oraz innych używek na nasze życie. W czerwcu podczas Festynu Parafialnego, mogliśmy zaprezentować swoje prace wykonane przez dzieci w świetlicy podczas zajęć. Wszystkie ręcznie zrobione dzieła zostały sprzedane, a pieniądze przekazano na wakacje dla naszych wychowanków i innych potrzebujących dzieci. W grudniu, po raz pierwszy, mogliśmy wziąć udział w "Choince marzeń" organizowaną przez Fundację Hobbit. Ubieranie choinki miało miejsce w Sali Sesyjnej w Ratuszu wrocławskim, gdzie dzieci ze wszystkich wrocławskich świetlic, przywiozły ze sobą samodzielnie wykonane ozdoby świąteczne. Na uroczystość przybył sam prezydent miasta Rafał Dutkiewicz, który losował bombkę danej organizacji i spełniał jej życzenia. Rok 2006 zakończyliśmy Spotkaniem Opłatkowym, podczas którego życzyliśmy sobie pięknych dni na następny rok, zdrowia, miłości, radości oraz spełnienia marzeń.

{{< figure src="/images/img_sw_20130131_0001.png" class="image left">}}
W roku 2007 zostały zorganizowane takie imprezy takie jak Dzień Babci i Dziadka, Walentynki, Dzień Matki, Festyn Parafialny. W czerwcu żegnaliśmy ks. Jarosława Witoszyńskiego, który został przeniesiony do innej parafii. W sierpniu dzieci z naszej świetlicy pojechały na kolonie nad morze do Dźwirzyna. W październiku dzieci i młodzież wzięły udział w konkursie plastyczno-literackim "Wrocław miastem integracji" organizowanym przez Stowarzyszenie p.w. Matki Bożej Nieustającej Pomocy "Przyjaciele Seniorów". W konkursie literackim I miejsce zajęła Marta M. i plastycznym wyróżnienie otrzymał Jarek Z.- wychowankowie naszej świetlicy. W grudniu pisaliśmy listy do Św. Mikołaja. Paczki dla dzieci i młodzieży z naszej placówki zostały zakupione przez Radę Osiedla. Rok kalendarzowy zakończyliśmy Wieczorkiem Wigilijnym.

Rok 2008 rozpoczęliśmy od spotkania z przyrodnikiem panem Tadeuszem Domańskim, który opowiadał nam różne, niesamowite zjawiska jakie kryje przyroda. W styczniu odbył się bal karnawałowy oraz spotkanie ze Świętym Mikołajem w Teatrze Lalek. 24 stycznia 2008 przyjechała do nas grupa seniorów ze Stowarzyszenia p.w. Matki Bożej Nieustającej Pomocy "Przyjaciele Seniorów", aby przedstawić jasełka. Ferie zimowe upłynęły nam przy świetnej zabawie we wrocławskim Aquaparku, w kinie, w pizzerii, podczas gry w bilard i w piłkarzyki. W kwietniu odbył się tydzień kultury indiańskiej. Zbudowaliśmy wigwam, pióropusze, poznaliśmy życie codzienne Indian. Następny tydzień poświęcony był kulturze polskiej. Zaprosiliśmy do nas parę taneczną z Zespołu Tańca Ludowego "Kalina" z Wrocławia. Mogliśmy obejrzeć tańce, stroje ludowe, a potem sami uczyliśmy się kroków do Krakowiaka. Uczestniczyliśmy również na przedstawieniu Teatr Papierowy Sztuka Czytania" - Adam Mickiewicz "Pan Tadeusz" we Wrocławskim Teatrze Lalek. Kolejne dni upłynęły nam na poznaniu kultury meksykańskiej. Mogliśmy ubrać się w oryginalny strój meksykański. W maju wzięliśmy udział w konkursie plastycznym "Leśnickie Krasnale" organizowanego przez Radę Osiedla oraz Świetlicę Środowiskową "Źródełko" z Leśnicy. Z naszej świetlicy nagrodę specjalną otrzymała Asia S. W czerwcu odbył się kolejny Festyn Parafialny, podczas którego zorganizowaliśmy kiermasz rzeczy robionych przez dzieci. Na zakończenie roku szkolnego dostaliśmy zaproszenie na koncert Zespołu Tańca Ludowego "Kalina" do Teatru Polskiego we Wrocławiu. W sierpniu pojechaliśmy na kolonie do Pogorzelicy nad morzem. W październiku odbył się konkurs na Logo Świetlic Środowiskowych we Wrocławiu. Jola P. oraz Kamila C. otrzymały wyróżnienie. W jesienną piękną pogodę wybraliśmy się w góry Stołowe na wycieczkę. W grudniu odbył się w świetlicy Wieczorek Wigilijny. Tego roku również braliśmy udział w imprezie "Choinka Marzeń".

Na początku roku 2009, podczas ferii zimowych pod opieką ks. Roberta Szczuraszka, dzieci i młodzież naszej parafii spędziła kilka dni na nartach, na stokach w Zieleńcu. W lutym 2009 roku podczas ostatnich dni karnawału, młodzież z naszej parafii bawiła się na dyskotece, z muzyką i strojami z lat 60-tych. W marcu w naszej świetlicy odbył się cykl spotkań prowadzonych przez studentki Uniwersytetu Ekonomicznego na temat przedsiębiorczości, ochrony środowiska oraz wykorzystaniu naszych talentów. W maju przyjechała do nas tancerka - Amethis, która zaprezentowała taniec orientalny. W czerwcu wzięliśmy udział w konkursie plastycznym "Namaluj swój dom", organizowanym przez Vantage Development. Każdy uczestnik konkursu otrzymał nagrodę. W lipcu pojechaliśmy na kolonie do Zakopanego. W sierpniu zwiedzaliśmy wrocławski Rynek, byliśmy w Ogrodzie Japońskim, Zoologicznym, na Pergoli, na basenie, w kręgielni i na placu zabaw. We wrześniu dostaliśmy zaproszenie do Teatru Lalek na przedstawienie "Co w trawie piszczy" oraz na spotkanie z podróżnikiem i alpinistą Bogusławem Ogrodnikiem do świetlicy środowiskowej "Tęcza" w Praczach Odrzańskich. Tego miesiąca braliśmy udział w akcji "STOP - 18", którego celem było zapobieganie dostępowi niepełnoletnich do wyrobów tytoniowych w punktach sprzedaży. W październiku przyjechała do nas pani z "Geers - akustyka słuchu" i badała słuch wszystkim dzieciom. W listopadzie braliśmy udział w konkursach plastycznych "Pani jesień - piękna dama" organizowanym przez Zespół Szkolno-Przedszkolny nr 10 we Wrocławiu oraz "Żebractwo wśród dzieci i młodzieży", przygotowanym przez świetlicę środowiskową Karan z Leśnicy. Tego miesiąca mieliśmy okazję pojechać do Muzeum Narodowego oraz Panoramy Racławickiej. W grudniu została wydana płyta z kolędami i pastorałkami w wykonaniu naszego chórku młodzieżowego. Wzięliśmy udział w spotkaniu z panem prezydentem Wrocławia w Ratuszu podczas imprezy "Choinka marzeń". Dzieci wystąpiły w przedstawieniu bożonarodzeniowym podczas Spotkania Opłatkowego w naszej świetlicy. Pod koniec roku zostało stworzone kółko redakcyjne, prowadzone przez wychowawców świetlicy oraz uzdolnioną młodzież z naszej parafii. Piszemy artykuły o świętych, tradycjach świątecznych o życiu naszej Parafii, działalności Świetlicy Środowiskowej oraz Klubu Seniora do gazetki parafialnej "Andrzej Apostoł".

{{< figure src="/images/img_sw_20130131_0002.png" class="image left">}}
W styczniu 2010 roku projektowaliśmy pokój swoich marzeń. Podczas ferii zimowych wybraliśmy się do pizzerii, na łyżwy, do kina, bawiliśmy się podczas zabawy karnawałowej oraz przy teatrzyku, który sami przedstawialiśmy, "Kaczka Dziwaczka" i "Żuraw i Czapla". Część młodzieży spędziła kilka dni ferii zimowych w Łężycach jeżdżąc na nartach i snowboardach. W kwietniu upamiętnialiśmy ważne osoby, które zginęły w katastrofie w Smoleńsku. W związku z tym odbył się w naszej świetlicy Dzień Żałoby Narodowej, podczas której rysowaliśmy flagę, mapę Polski, rozmawialiśmy o funkcjach prezydenta i innych członków politycznych. Tego miesiąca odbył się także Dzień Muzyki Poważnej, nawiązujący do upamiętnienia rocznicy śmierci wielkiego kompozytora polskiego Fryderyka Chopina. Z tej okazji przyjechał do nas pan Piotr Matuszewski, absolwent Akademii Muzycznej, który zapoznał nas z instrumentem takim jak organy kościelne i zaprezentował nam kilka utworów poważnych na tym instrumencie. Zadawał pytania dotyczące wiedzy o Fryderyku Chopinie. Pod koniec maja Seniorzy z Klubu Seniora przygotowali dla dzieci inscenizację z okazji Dnia Dziecka, podczas której zaśpiewali piosenki i powiedzieli wiersze ze swojego dzieciństwa, a potem zaprosili dzieci na poczęstunek. W czerwcu dzieci z naszej świetlicy przedstawiły teatrzyk "Wiersze Brzechwy" dla dzieci z Przedszkola nr 8 we Wrocławiu. Na zakończenie roku szkolnego odbył się Piknik Rodzinny z ogniskiem i konkurencjami sportowymi. Podczas wakacji dzieci z naszej parafii pojechały na kolonie do Stegny Gdańskiej. We Wrześniu pan Łukasz Chalcarz przyniósł do świetlicy akordeon, zagrał kilka utworów, po czym umożliwił dzieciom na skorzystanie i samodzielne muzykowanie. W październiku ustanowiliśmy świetlicowe Rekordy Guinnessa. Założyliśmy księgę i co pół roku będziemy te rekordy pobijać.

20 listopada dzieci, młodzież oraz członkowie z Klubu Seniora pojechali na wycieczkę do Lubiąża zwiedzić dawny Klasztor Cystersów, do Wilczkowa oraz Malczyc, gdzie zobaczyliśmy kościół cerkiewny. W grudniu przyjechał do nas Święty Mikołaj. Jak co roku wzięliśmy udział w imprezie "Choinka marzeń". Na zakończenie roku, przed świętami wspólnie z zaproszonymi gośćmi dzieliliśmy się opłatkiem i śpiewaliśmy wspólnie kolędy.

2011 rok rozpoczęliśmy bardzo aktywnie, gdyż w czasie ferii zimowych dzieci i młodzież naszej parafii pod opieką ks. Łukasza Tokarczyka odpoczywała w górach, w Przesiece, jeżdżąc na nartach na stokach Karpacza i w Szklarskiej Porębie. Wspólne wyjazdy dzieci i młodzieży sprzyjały integracji i zostawiły w pamięci ślady z dobrze przeżytych wspólnie dni.

W każdym miejscu wypoczynku wychowawcy otrzymywali pochwały dotyczące kultury i dobrego zachowania naszych wychowanków.

### Cele i zadania świetlicy oraz codzienna działalność

Placówka została utworzona z myślą o dzieciach pochodzących z różnych środowisk społecznych naszego osiedla, są to dzieci w wieku 5-18 lat. Głównym celem jest wspieranie rodzin w wychowaniu dzieci i młodzieży oraz zapewnienie opieki dzieciom, których rodzice nie są w stanie jej zapewnić w godzinach popołudniowych. Wychowankowie w świetlicy mogą liczyć na pomoc przy odrabianiu lekcji, uzupełnieniu zaległości szkolnych, poszerzaniu wiedzy. Wspomagamy podopiecznych w trudnych sytuacjach życiowych oraz pomagamy w nabywaniu umiejętności radzenia sobie z problemami dnia codziennego. Atrakcjami w naszej świetlicy są gry i zabawy, piłkarzyki, bilard oraz wyjścia np. na lodowisko, na kręgle, do kina, do Ogrodu Japońskiego, Botanicznego i Zoologicznego. Zapraszamy do naszej placówki gości, ciekawe osoby, które mogą podzielić się z nami niesamowitymi doświadczeniami. W okresie ferii zimowych i jeden miesiąc wakacji prowadzimy zajęcia dla dzieci, które w tym czasie przebywają w domu. Co roku organizujemy dla dzieci wyjazd na kolonie letnie, na wycieczkę poza miasto oraz wycieczkę na narty podczas ferii zimowych. Przed świętami Bożego Narodzenia i Wielkanocy organizujemy kiermasz kartek świątecznych, palm wielkanocnych oraz stroików. Bierzemy udział w różnych konkursach literackich, plastycznych, muzycznych, ortograficznych oraz imprezach okolicznościowych np. Festyn Parafialny, Dzień Seniora, Dzień Dziecka, zabawa andrzejkowa i karnawał, Dzieci Dzieciom, Wieczorek Wigilijny. Prowadzimy zajęcia profilaktyczne, muzyczne, plastyczne, gimnastyczne oraz komputerowe. Dzieci mogą korzystać w świetlicy z zajęć prowadzonych prze panią logopedę oraz z korepetycji z matematyki i informatyki. Zapewniamy dzieciom w ciągu dnia posiłek. Od kilku lat współpracujemy z Bankiem Żywności i otrzymujemy głownie mleko, płatki kukurydziane, cukier, kawę zbożową, ser na tosty, herbatniki i tp. Wszystkie formy zajęć są bezpłatne. Na początku swojej działalności świetlica czynna była od poniedziałku do piątku po 3 godziny dziennie. Obecnie świetlica funkcjonuje od poniedziałku do piątku w godzinach od 13.30 do 18.30.

### Partnerzy

Od 9 lat współpracujemy przede wszystkim ze Szkołą Podstawową nr 95, która znajduje się naprzeciw okien świetlicy. Naszymi partnerami są również Rada Osiedla Leśnica, Klub Seniora i Bank Żywności.

### Kadra

Pracownicy oraz wolontariusze, którzy uczestniczą w życiu świetlicy, to kadra wykształcona, z pedagogicznym doświadczeniem.

Pierwszym wychowawcą i koordynatorem w świetlicy była Mirosława Ciszek. Wznowiła ona również działalność chórku dziecięcego, który wiele lat wcześniej prowadził Marian Rybak. Mirosława Ciszek wraz z dziećmi brała udział w różnych Festiwalach Piosenki Dziecięcej i Religijnej zdobywając liczne nagrody i wyróżnienia. Chórek dziecięco-młodzieżowy funkcjonuje do dnia dzisiejszego prowadzony przez Katarzynę Sielużycką, a we wcześniejszych latach również przez Natalię Mońko. Drugim wychowawcą świetlicy środowiskowej był Mariusz Kazubski.

Od roku 2004 do dnia dzisiejszego funkcję wychowawcy i kierownika pełni Anna Chalcarz.

Od 2007 roku zatrudniony został drugi wychowawca, jest nim Grażyna Kubiak-Sielużycka, która prowadzi również dla dzieci i seniorów gimnastykę ogólnorozwojową. Od strony oprawy muzycznej mogliśmy zawsze liczyć na Mariusza Kazubskiego, Monikę Kłoczko, Alicję Ciszek. Sprawami księgowo-kadrowymi i formalnymi kieruje od samego początku Grażyna Kruczek. Zajęcia komputerowe od kilku lat prowadzone są przez Krzysztofa Hermanowicza, korepetycje z matematyki udzielane są przez Bożenę Chrobot, a zajęcia logopedyczne przez Annę Garbera. Nieocenioną pomoc niosą także wolontariusze. Jest to głównie młodzież ze szkół gimnazjalnych, średnich oraz studenci, którzy kiedyś sami chodzili do świetlicy jako nasi wychowankowie.

**_autor: mgr Anna Chalcarz_**  
**_zawód: kierownik - wychowawca w świetlicy środowiskowej "Andrzejówka" przy parafii Św. Andrzeja Apostoła we Wrocławiu_**

### Kontakt

email: andrzejowka.centrum@gmail.com

facebook: [Centrum Rozwoju i Aktywności Dzieci i Młodzieży Andrzejówka](https://www.facebook.com/Centrum-Rozwoju-i-Aktywności-Dzieci-i-Młodzieży-Andrzejówka-102146274772094/)

{{< image src="/images/2021_03_15_Info_003.jpg" >}}
